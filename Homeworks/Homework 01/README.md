
# Готварска абстракция

От вас ще искаме да дефинирате следните данни в код:

- Списък с продукти за лютеница по рецепта на Виктор, тъй като рецептата му постоянно еволюира.
- Tuple с продукти за лютеница по рецепта на Георги, тъй като рецептата му се предава през поколенията и всяко отклонение би довело до това родът му да се отрече от нарушителя.
- Пазарски списък, който е комбинация от двете горни колекции, като първо е тази за лютеницата на Виктор, после - за Георги (по азбучен ред, не защото лютеницата на един от двамата е по-хубава).
- Обърнете пазарския списък наобратно (първият елемент става последен, вторият предпоследен и така нататък).
- Колекция от уникалните продукти в пазарския списък.
- Речник, в който присъства всеки от уникалните продукти, а стойности на всеки е числото 5 (за да знаем да купим по 5 килограма от всичко).
- Добавете ключ 'skyr' със стойност 1 към горния речник, за да има Виктор какво да закусва. Георги не закусва.
- Финално, за да преценим колко време ще ни е необходимо, искаме ориентир колко уникални продукта имаме да купим, изразяващ се в число, което показва дължината на речника по-горе.

### Инструкции за Python код

Това е абстрактното описание на задачата. За да можем да тестваме, фиксираме имената (и типовете) на гореописаните данни, които трябва да дефинирате. Няма ограничения за това как точно ще ги дефинирате, стига в крайна сметка да получите следното:

- `viktors_ingredients` - списък от следните продукти (всеки от които е низ на кирилица): чушки, домати, моркови, ябълки, сол, черен пипер, кимион, зехтин.
- `georgis_ingredients` - кортеж от следните продукти (всеки от които е низ на кирилица): чушки, домати, патладжан, люти чушки, олио, захар, чубрица, черен пипер, врачанска ракия.
- `shopping_list` - комбинация от двете горни колекции, първо тази на Виктор, след това тази на Георги, след което списъкът е обърнат.
- `unique_ingredients` - колекция от елементите на `shopping_list` без повторение (напр. `a = [1, 2, 2, 3, 4, 1, 3]` - уникалните са `1, 2, 3, 4`).
- `ingredient_quantities` - речник, чиито ключове са съставките от горната колекция (`unique_ingredients`), а стойности за всеки са числото 5, както и ключът `'skyr'` със стойност числото 1.
- `number_of_ingredients_to_buy` - число, което указва дължината на `ingredient_quantities`.
